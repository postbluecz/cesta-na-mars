# MARS - talking points

* Planetární klima je komplexní problém, kterému zatím nerozumíme natolik, abychom mohli domyslet důsledky globálních opatření. Je proto nutno zaměřit se na lokální ekosystémy, jejichž mechanismům rozumíme více a snažit se “spravit” ty, které nefungují. Planetární ekosystém má nesmírnou setrvačnost a dopad lidské aktivity je nejasný. Je tedy třeba paralelně sledovat a podporovat výzkum zabývající se planetárním klimatem a zároveň se snažit neustále zlepšovat podmínky k životu v České republice.
* Lidská prosperita je nejvyšší hodnotou, ke které se máme upínat. Cílem všech našich aktivit by mělo být bohatší, zdravější a svobodnější lidstvo.
* Pro zajištění prosperity lidstva je nutné snižovat dopad lidské činnosti na životní prostředí a hledat rovnováhu mezi funkčními ekosystémy a prosperující civlizací.
* Koordinace ochrany životního prostředí je jedním ze základních úkolů moderního státu, spolu s ochranou života, zdraví, svobod a práv svých občanů.
* Stát není zaměstnavatel, vychovatel, ani dopravce. 
* Stát nemá být sluha ani pán, ale důvěryhodný partner pověřený řešením problémů přesahujících rámec lokálních samospráv. Stát není továrna na zákony, má regulovat jen to, co občané uznají za nutné regulovat, v nezbytně nutné míře a na nezbytně nutnou dobu.
* Základní idea demokracie je, že lidé vládnou sami sobě a za svá rozhodnutí nesou zodpovědnost. Pojistkami jsou striktní dělba moci, časová omezení mandátů i legislativy a jasná zodpovědnost.
* Pro vynucení odpovědnosti musí existovat nástroj, kterým mohou občané odvolat vykonavatele veřejné funkce. Stejně tak musí existovat občanský nástroj na zablokování přijetí a zrušení zákona. Všechny zákony mají mít definovanou platnost, po jejímž uplynutí musí být znovu schváleny.
* Akcelerovaný vývoj společnosti dovoluje jednotlivcům měnit kariéru i několikrát za život. Stát by měl podporovat vytvoření a fungování co nejotevřenějšího systému celoživotního vzdělávání, který nebude v zajetí rigidních pouček a školní docházky. Úkolem státu je vytvořit prostředí umožňující volný trh myšlenek, který bude schopen reagovat na individuální potřeby každého občana.
* Česká republika by se měla stát předním světovým centrem vědy a výzkumu. Stát by měl aktivně pracovat na odstraňování bariér v akademickém světě a podporovat vědeckou práci.
